---
id: kookboek_data
title: Controleerbaar
sidebar_label: Controleerbaar
---
Er is zeer veel data beschikbaar. Hoe je deze data waardeert, is een heel andere vraag. Op voorhand is de inhoud, kwaliteit, relevantie of bruikbaarheid niet altijd duidelijk. Een goed fundament voor datagedreven beleid begint daarom met het creëren van inzicht in deze aspecten. Het maakt data controleerbaar en toetsbaar en daarmee transparant.

Veel organisaties hebben nog geen goed overzicht van de data die zij zelf verzamelen, beheren en gebruiken. Een interne "data catalogus" is een eerste stap om dit overzicht te creëren. Het gaat daarbij niet alleen om de ruwe databronnen, zoals basisregistraties of excelbestanden, maar ook om de afgeleide producten zoals dashboards, kaarten en rapporten. Zo heeft de provincie Zuid-Holland een fraaie klimaatatlas (https://zuid-holland.klimaatatlas.net/) met geografische analyses van klimaatonderwerpen. Voor elke kaart worden verschillende bronbestanden gebruikt. Voor wateroverlast bij extreme neerslag in stedelijk gebied zegt de klimaatatlas bijvoorbeeld: "Voor panden (bron: BAG) is in het terreinmodel een vloerpeil van 15 cm boven maaiveld aangenomen. Het onderlopen van panden via drempels is niet meegenomen, omdat detailinformatie van drempelhoogte nog ontbreekt." Veelal kijken gebruikers alleen naar het eindresultaat (de kaart) en krijgt de controleerbaarheid van de onderliggende bronnen minder aandacht (welke versie van een bron, welke aannames, etc.). 

Een eerste stap naar beter inzicht is daarom dat in beeld wordt gebracht welke data aanwezig zijn en in welke informatieproducten deze bronnen gebruikt worden. De gemeente Den Haag heeft de stap gezet naar zo´n interne Datacatalogus, waarin aanwezige bronnen, gebruikte definities en gelinkte producten inzichtelijk worden gemaakt. Ook is duidelijk wie de eigenaar van een bron is en wat de kwaliteit is. Dit proces wordt ondersteund met een uitgebreide workflow, waarbij data-eigenaren de verantwoordelijkheid hebben om hun eigen bronnen up to date te houden. 

Een ander belangrijk onderdeel van de Haagse Datacatalogus zijn de links tussen informatieproducten, zoals BI-rapportages en Dashboards. Bij elk van deze producten kan aangegeven worden welke bronbestanden voor dit product gebruikt zijn. Wanneer een dergelijk informatieproduct gebruikt of gepubliceerd wordt, is direct duidelijk wat de onderliggende bronnen zijn geweest. Het komt in de praktijk voor dat er al nieuwe versies van (bron)bestanden zijn, maar dat die nog niet gebruikt worden in een rapport, dashboard of kaart.

Om gebruikte data te kunnen controleren, kent de Datacatalogus de mogelijkheid om aan te geven welke definitie gebruikt is bij een bepaald product. Er zijn datasets (voorbeeld “woningen in Den Haag”) waarbij de gebruikte definitie (Woning) invloed heeft op de inhoud van een dataset (aantal m2). Wanneer twee datasets over woningen gecombineerd worden die elk een andere defiitie gebruiken, kunnen verkeerde conclusies getrokken worden.

Onderstaande afbeeldingen geven meer inzicht in de Haagse Datacatalogus. Die is volledig gebaseerd op de open source software van CKAN (www.ckan.org).

<img class="imageStyle shadowing" src="/docs/assets/Kookboek/DATA_ckan.png" target="_blank" alt="imageStyle: CKAN"/>
<img class="imageStyle shadowing" src="/docs/assets/Kookboek/DATA_ckan2.png" target="_blank" alt="imageStyle: CKAN2"/>

Naast de aspecten die hierboven zijn genoemd, is een belangrijke randvoorwaarde voor goed datamanagement dat de kwaliteit op orde is. Een belangrijke indicator voor die datakwaliteit is de metadata. In het volgende hoofdstuk wordt ingegaan op de rol van metadata.
